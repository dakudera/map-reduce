MapReduce – парадигма програмування для обробки великих обсягів даних, розподілених між вузлами кластера. Ідея цієї парадигми полягає у розділенні вхідних даних на частини, обробки цих частин та об’єднання проміжного результату в остаточне рішення.
Розділені вхідні дані мають формат списку, елементами якого є пари
«ключ, значення». На прикладі задачі розрахунку кількості різних слів у тексті, матимемо елементи формату «слово, 1». При подальших розрахунках, це значення - «одиниця» буде сумуватись для отримання загальної кількості появи певного слова у тексті. На рис. 1.1 показано приклад обробки текстової інформації, використовуючи парадигму MapReduce.
Канонічна програма MapReduce має містити реалізацію принаймні двох головних обчислювальних фаз Map та Reduce. В них описується як потрібно створити пари «ключ, значення» та яким чином зібрати кінцевий результат. Задання обчислювального процесу у даний спосіб дозволяє розподіляти дані на частини і виконувати їх обробку на різних обчислювальних вузлах. При цьому, сам процес розподілу виконується автоматично і не вимагаю явного керування користувачем.
